
[source][https://www.islamdini.kz/articles/808] 

#### Намазда зәм сүрені оқымағандығы рукуде есіне түскен адам не істейді?

Рукудан көтеріліп зәм сүресін оқиды. Кейін қайтадан рукуға иіледі. Бұл жағдайға сәһу сәждесі қажет емес деген ғалымдар болуымен қатар, қажет деген ғалымдар да бар.

Үтір намазында уәжіб болған «Құныт» дұғасы ұмытылса, рукуға барғанда есіне түссе, онда кері қайтып «Құныт» дұғасы оқылмайды. Уәжіб тәрк етілгені үшін сәһу сәждесін жасау керек. Ал кері қайтып Құныт дұғасын оқитын болса, онда рукуға бармастан сәждеге баруы қажет. Рукуды қайтадан жасаса, әдейі екі руку жасағаны үшін намаз бұзылады. Өйткені руку қырааттың артынша жасалынады. Құнытты оқымаса да сәһу сәждесі керек, кері қайтып оқыса да сәһу сәждесі керек. Дұрысы рукуда «Құныт» дұғасын оқымағандығы есіне түскен адам кері қайтпайды. Сәһу сәждесін жасап намазын бітіреді. **(****Раддул Мухтар)**

Құныт дұғасын оқуды рукуда есіне түсірген адам Құнытты рукуде оқымайды, қиямға тұрып та оқымайды. **"****Татарханийа"** кітабында да осылай жазылған. Бұл адам егер рукудан қиямға қайтып Құнытты оқыса, бұл жағдайда рукуды жаңаламаса намазы бұзылмайды. Қайтадан руку жасаса намазы бұзылады. **"Бахрур-раиқ"** кітабында да осылай жазылған, бірақ бұл адам Құнытты ұмытқандығын рукудан тұрғаннан кейін есіне түсірсе, Құнытты оқу үшін қайтпайды. "Мудмәрат" кітабында да осылай делінген. **(Ф. Хиндийа)**



#### **Зәм сүресінің ең қысқа мөлшері**

Зәм сүре деп Фатихадан кейін оқылатын ең аз дегенде үш аятқа немесе үш аяттың ұзындығындай келетін бір аятқа айтылады. Үш аяттың мөлшері ең аз дегенде 30 әріп болуы керек.


#### **Алдыңғы сүрені оқу**

Парыз бен нәпілдердің барлығында екінші рәкатта, бірінші рәкаттан ұзынырақ сүре оқу мәкрух. Әдейі оқылмаған болса, мәкрух болмайды. Егер оқи бастаса тоқтамайды, жалғастырады. **(Халеби)**

Нәпіл намаздарда мәкрух болмайтындығын білдірген ғалымдар да бар.


#### Бір намаздың әр рәкатында бірдей зәм сүре оқу

Нәпілдерде мәкрух болмайды. Парыз немесе қаза оқыған кезде мәкрух болады.


#### **Сүннеттегі зәм сүре**

Сүйікті пайғамбарымыз таң намазының сүннеті мен ақшамның сүннетінде Кәфирун мен Ихласты, бесін намазының алғашқы төрт рәкат сүннетінде төрт «Құл» сүрелерін, бесіннің соңғы сүннеті мен құптанның соңғы сүннетінде Фәлақ пен Насты оқыған. **(Тәрғиб ус-Салат)**

Төрт «Құл» – Кәфирун, Ихлас, Фәлақ және Нас сүрелер.




#### **Зәм сүренің реті**

Мусхафтағы (Құран кәрімдегі) ретімен оқылады. 
- Теріс оқу тахримән, алдыңғы рәкатта оқылған сүрені оқу тәнзиһән мәкрух. 
- Сондай-ақ, алдыңғы рәкатта оқығанымыздан үш немесе одан да көп аяттан болған сүрені оқу мәкрух. 
- Бір сүре аттап оқу мәкрух (Мәслен Кәфируннан кейін Тәббатты оқу мәкрух). 
Осы үш ережеге сай оқылатын болса мәселе жоқ. Ұмытып немесе шатасып бұлай оқыған кезде мәкрух болмайды және басқа келесі намазды оқыған кезде, алдыңғы намаздағы ретті сақтау керек емес.


